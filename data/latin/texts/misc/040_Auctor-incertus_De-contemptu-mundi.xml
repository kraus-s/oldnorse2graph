<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De contemptu mundi</title>
              <author>Auctor incertus<date></date> </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AucInc.DeCoMu</idno>
          </seriesStmt>
          <notesStmt>
  			<note></note>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc><p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p></projectDesc>
          <editorialDecl>
             <normalization><p>Classical Latin orthography</p></normalization>
          </editorialDecl>
      </encodingDesc>
 	  <profileDesc>
		<creation>
 		<date></date>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item></item>
		  <item></item>
	  	 </list>
  		</keywords>
  		<keywords scheme='genre'>
  		 <list>
   			<item></item>
  		</list>
  		</keywords>
  		<keywords scheme='period'>
 		 <list>
   			<item></item>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2><head>CAPUT PRIMUM. <hi>Mandata alia specialia, alia communia.</hi> </head>
<p>Audite, fratres charissimi, salutiferam
Patris nostri doctrinam, qui non terrenam, sed aeternam
concupiscitis haereditatem; qui non vultis sortem
accipere in terra morientium, sed cum Psalmista
decantare, <hi>Portio mea in terra viventium (Psal. CXLI,
6)</hi>; qui Aegyptum reliquistis, et ad promissionis terram
festinatis. Audite itaque, habentes aures audiendi,
pium patrem ad haereditatem coelorum nos vocantem,
et dicentem, <hi>Venite, filii, audite me, timorem
Domini docebo vos. Quis est homo qui vult vitam (Psal. XXXIII, 12 et 13)</hi>?
Quis es qui vitam vis ingredi?
Serva mandata Dei. Quorum mandatorum alia sunt
specialia, alia vero communia. Specialia sunt proprie
canonicorum sive clericorum, et monachorum;
communia omnium Catholicorum. Specialia igitur
sunt haec: <hi>Si vis perfectus esse, vende omnia quae habes,
et da pauperibus, et sequere me.</hi> Et iterum: <hi>Omnis
qui reliquerit domum, aut agrum, aut patrem, aut
matrem, aut fratres, aut sorores, aut filios, aut agros
propter me, centuplum accipiet, et vitam aeternam possidebit.</hi> 
Et ad discipulos: <hi>Vos qui secuti estis me, in
regeneratione cum sederit Filius hominis in sede majestatis
suae, sedebitis et vos super sedes duodecim, judicantes
duodecim tribus Israel (Matth. XIX, 21, 29, 28)</hi>.
Haec itaque, fratres, quanto singularia, tanto praecipua;
quanto acriora, tanto Deo gratiora.</p>
</div2>

<div2><head>CAPUT II. <hi>Clerici nil proprium possideant.</hi> </head>
<p>Dicit
iterum Salvator noster inter caetera, <hi>Qui non renuntiaverit
omnibus quae possidet, non potest meus esse discipulus (Luc. XIV, 33)</hi>.
Qui dixit, <hi>omnibus,</hi> nihil proprium
a suis discipulis possideri voluit. Qui quidquam
possidet in terra, remotus est a Christi disciplina.
Qui autem non est discipulus Christi, quomodo
praesumit sibi ligandi atque solvendi potestatem? Intendite,
fratres, verba Evangelii dicentis, <hi>Intravit
Jesus januis clausis ad discipulos, et insufflans dixit
eis, Accipite Spiritum sanctum: quorum remiseritis
peccata, remittuntur eis; et quorum retinueritis, retenta
sunt (Joan. XX, 22, 23)</hi>. Numquid illi habebant proprium,
quibus Magister indixerat, <hi>Nihil tuleritis in
via (Luc. IX, 3)</hi>: de quibus Lucas evangelista refert, <hi>Erant eis omnia communia 
 (Act. IV, 32)</hi>? Videte quid
Petrus dixerit ad Jesum, <hi>Ecce nos reliquimus omnia,
et secuti sumus te (Matth. XIX, 27)</hi>. Qui omnia reliquerant,
nihil sibi penitus retinuerant. Unde ergo sibi
arrogant ligandi atque solvendi potestatem, qui in
terra praesumunt possidere facultatem? Quomodo non
erubescunt dicere, <hi>Dominus pars haereditatis meae (Ps.
XV, 5)</hi>? Ubi est illud apostolicum, <hi>Quae conventio Christi
ad Belial (II Cor. VI, 15)</hi>? Qui terrenas possessiones
relinquere nolunt, cur peccata populi comedunt?
Si decimas cum filiis Levi accipiunt, quomodo inter
caeteras tribus partem accipient? Si nominis sui etymologiam
attendunt, cur clerici a sorte dicti sunt,
nisi quia Dominus eorum sors vel haereditas sit?</p>
</div2>

<div2><head>CAPUT III. <hi>Cur radantur. Sapientiae sedes in cerebro.</hi> </head>
<p>Cur saltem clericatus sui signa, quibus a laicis
discernuntur, non perpendunt? Non enim sine causa
capita eorum raduntur et tondentur, sed perspicacissima
et evidentissima ratione. Nam his signis secernuntur
a laicorum conversatione. Quod ut multis
Deo propitiante proficiat, admonitioni utilissimae duximus
inserere. Didicimus multorum Patrum auctoritate,
cerebrum esse sedem sapientiae; Christum vero,
Paulo attestante, Dei Virtutem et Sapientiam esse <hi>(I Cor. I, 24)</hi>.
Cum itaque cerebrum sit in capite,
sapientia vero juxta Patrum auctoritatem in cerebro
habeat sedem, et sic per sapientiam sibi infusam
cuncta membra regantur a capite, quod per cerebrum
est, quod est sedes sapientiae: sic inter nos et veram
<pb n="1216"/>
sapientiam, quae, ut diximus, Christus est, qui etiam
juxta Apostolum caput nostrum est (dixit enim, <hi>Caput
mulieris est vir, caput vero viri est Christus, Christi
autem caput est Deus [I Cor. XI, 3]</hi> ): ut ostendamus
nullum obstaculum interesse, pilos in ea parte capitis
incidimus, in qua novam sapientiam, id est Christum,
inesse cognoscimus: per hoc signantes, malam terrenarum
rerum sollicitudinem nostrae mentis oculos
ad Deum contemplandum impedire. Scimus enim
quod quisque quanto magis terrenis occupationibus
implicatur, tanto magis a sui Conditoris visione impeditur.
Unde Apostolus: <hi>Nemo militans Deo implicat
se negotiis saecularibus (II Tim. II, 4)</hi>. Item: <hi>Qui sine
uxore est, cogitat quae sunt Dei (I Cor. VII, 32)</hi>. Hinc
Moyses ait: <hi>Levitae radant pilos carnis suae (Num. VIII,
7)</hi>. Levita interpretatur Assumptus. Quisquis namque
in officiis divinis assumptus est, pilos carnis, id est
superfluas cogitationes cordis, radere debet. Caput
igitur radere, significat cogitationes terrenas et superfluas
a mente resecare. Nec incongrue per pilos
et capillos significantur cogitationes superfluae. Sicut
enim pili non sunt pars corporis, sed quaedam superfluitas
procedens ex corporis humore: sic bona temporalia
non sunt nobis naturalia, sed aliena et superflua.
Hinc itaque fideles Christi, qui ad aeternam vitam
medullitus suspirant, qui mundum cum suis
oblectationibus sub pedibus conculcant, qui in terra
nihil possidere volunt, sed cum Apostolo dicunt, <hi>Nostra
conversatio in coelis est (Philipp. III, 20)</hi>, capillorum
minimam partem in capitibus retinent, ut per
eorum abrasionem se minimam terrenorum sollicitudinem
habere designent. Quapropter etiam illam
minimam particulam capillorum retinent, quia dum
in hoc mundo sunt, a terrenis cogitationibus omnino
vacui esse non possunt. Quisquis igitur clericus ad
sortem Domini vocatus, qui comam nutrit, et capillos
radere vel tondere erubescit, profecto se non de
Dei, sed de mundi sorte esse testatur. Quanto enim
quisque carnis crines diligit, fovet et nutrit, tanto
cor suum non in coelis, sed in terra fixum esse ostendit:
quanto autem radit et edomat, tanto se non terrena,
sed aeterna diligere comprobat.</p>
</div2>

<div2><head>CAPUT IV. <hi>Ne inter orandum capita tegant.</hi> </head>
<p>Si vero,
ut praediximus, crines idcirco radimus, ut inter nos
et Deum nihil interesse approbemus: profecto patet,
quod cum in oratione persistimus, aliena velamina
capitibus nostris apponere non debemus, praesertim
cum Apostolus dicat, <hi>Vir non debet orare velato capite,
imago enim Dei est (I Cor. XI, 7)</hi>. Cessent itaque
clerici psalmodiae hymnisque spiritualibus insistentes,
capillos, mitras, caeteraque velamina in capitibus
portare: ne dum cum Deo loquimur, famulatus sui
signa occultantes, ejus indigni judicemur propitiatione,
cujus salubri doctrinae praesumimus non obedire.
Qui enim non obedit Apostolo, contradicit
Evangelio. Et juxta ejusdem apostoli vocem dicentis, <hi>An quaeritis experimentum ejus qui in me loquitur Christus (II Cor. XIII, 3)</hi>?
Item, <hi>Si Angelus venerit de coelo,
et aliud Evangelium nuntiaverit vobis, anathema sit (Galat. I, 8)</hi>.
Exstirpetur ergo penitus de clero talis
praesumptio, ne, quod absit, a Deo expellatur ejus
oratio.</p>
</div2>

<div2><head>CAPUT V. <hi>Mundum et mundana contemnant. Mundi arma, praedia terrena.</hi> </head>
<p>His igitur signis clericalibus
praelibatis, quibus a laicis discerni debemus, ad propositam
admonitionem redeamus. Audiamus Joannem
apostolum dicentem, <hi>Nolite diligere mundum, neque
ea quae in mundo sunt (I Joan. II, 15)</hi>. Audiamus et
Psalmistam mundi amatores increpantem, <hi>Filii hominum,
utquid diligitis vanitatem, et quaeritis mendacium (Psal. IV, 3)</hi>?
Salomon quoque subsequitur dicens, <hi>Vanitas vanitatum, et omnia vanitas 
 (Eccle. I, 2)</hi>. Libet
<pb n="1217"/>
intueri quam bene consonant organa Spiritus sancti.
Monet Apostolus, ut non diligamus mundum: invehitur
Psalmographus in ejus amatores: clamat Salomon,
cuncta subjacere vanitati. Quare non diligamus
mundum, nec sequamur mendacium, Ecclesiastes
declarat: ac si diceret, Ideo non sunt amanda ima,
quia transitoria mendacia: quia quae promittunt non
conferunt, bona igitur non sunt. Cum enim bonorum
omnium auctor sit Deus, et a fidelibus suis quaeri et
diligi quaeque bona praecipiat: si mundana vera bona
essent, nec ipse quidem contemneret, nec a suis sequacibus
contemni praeciperet. Quid igitur Veritas de
se testatur, audiamus: <hi>Vulpes foveas habent, Filius
autem hominis non habet ubi caput suum reclinet (Matth.
VIII, 20)</hi>. Item si mundi gloria vana non esset, non se
abscondisset, cum turbae eum regem facere voluissent.
Item si mundi gloria vana non esset, si divitiae
terrenae vera bona essent: non earum possessoribus
improperaret Dominus dicens, <hi>Vae vobis, divites,</hi> etc. <hi>(Luc. VI, 24)</hi>.
Et alibi, <hi>Facilius est camelum per foramen
acus transire, quam divitem introire in regnum coelorum (Matth. XIX, 24)</hi>.
Audiamus etiam quid suis dicat
imitatoribus: <hi>Si vis perfectus esse, vade, et vende omnia
quae habes, et da pauperibus (Ibid., 21)</hi>. Item, <hi>Nisi
quis renuntiaverit omnibus quae possidet, non potest meus
esse discipulus (Luc. XIV, 33)</hi>. Item, <hi>Nemo potest duobus
dominis servire, id est, Deo et mammonae (Matth. VI,
24)</hi>. Vidit peritus magister suos discipulos luctaturos
cum mundo, qui si haberent unde tenerentur, levius
dejicerentur. Tulit igitur arma suis et nostris hostibus,
dum nos privavit terrenis possessionibus. Nudus
namque latrones non solet timere: qui vero se mundanis
implicat, tela parat quibus confodiatur. Qui
ergo non vult confodi, nudus procedat per viam hujus
exsilii.</p>
</div2>

<div2><head>CAPUT VI. <hi>Regnum Dei appetant. Deum et proximum diligant. Calicem Christi accipiant.</hi> </head>
<p>Fortassis
quaeret aliquis: Cum Deus sequaces suos mundana
jubeat postponere, quae sunt quae jubet appetere? Audi
ipsum dicentem. <hi>Quaerite regnum Dei.</hi> Item <hi>Thesaurizate
vobis thesauros in coelis (Matth. VI, 33, 20)</hi>. Quaeret
iterum aliquis: Si Deus vult homines terrena odire,
quae debent diligere? Ista sunt quae praecepit diligere,
cum per Moysen respondit, <hi>Diliges Dominum Deum
tuum ex toto corde tuo, et proximum tuum tanquam te
ipsum (Deut. VI, 5)</hi>. Proximus in terra tantum diligi
praecipitur, quia coelestis regni haereditatem nobiscum
consortitur. In quo charitate divina perfusi, Scriptura
testante, quae, ait ut cives nostros sicut nos ipsos diligamus <hi>(Levit. XIX, 18)</hi>,
propitiante Deo ibi facturi sumus,
per quem et redempti sine fine vivemus: qui
etiam cum propter opera nostra mala inimici ejus
essemus, prior dilexit nos; et cum essemus servi
inutiles, in filios suos nos adoptavit et haeredes, Filium
suum unigenitum tradens pro nobis, ut nos eriperet
a perpetuae mortis laqueo. Quisnam puer tam benignum
patrem digne potest diligere? Quis ejus tantis
beneficiis aliquid dignum potest retribuere? Haec tanta
beneficia admirans Psalmista ait, <hi>Quid retribuam Domino,
pro omnibus quae retribuit mihi?</hi> Cui ipse inquisitioni
deinde subjungit, <hi>Calicem salutaris accipiam (Psal. CXV, 12, 13)</hi>,
etc. Quantulacumque sit haec retributio,
calicem scilicet Domini accipere; nulla tamen
alia ita digne videtur passioni dominicae congruere.
Hac utique ratione, ut quemadmodum sanguinem
suum dedit pro nostra redemptione, sic et nos nostrum
fundamus pro sui nominis confessione. Sed
<pb n="1218"/>
quomodo pro Christo suum dabit sanguinem, qui
pro eo non vult abjicere mundi vanitatem, cum
nos minus quam nostra diligamus? Quomodo pro
Christo vitam tradet, qui contra ejus praecepta haec
vana et falsa possidet? Ipse enim dicit, <hi>Si diligitis me,
mandata mea servate (Joan. XIV, 15)</hi>. Loquitur et Joannes
apostolus, <hi>Qui dicit se diligere Deum, et mandata
ejus non custodit, mendax est (I Joan. II, 4)</hi>. Convincitur
itaque, se et non Deum diligere, qui mandata
ejus non vult custodire.</p>
</div2>

<div2><head>CAPUT VII. <hi>Paupertatem sectentur. Paupertatis felicitas.</hi> </head>
<p>Cum Christus pro nobis factus sit pauper et egenus,
nos pro ipso cur pauperes esse erubescimus? Numquid
ejus pauperies non facit divites, Veritate attestante,
regnum coelorum non divitum, sed pauperum
esse? Dicit namque pauperibus, <hi>Beati pauperes
spiritu, quoniam ipsorum est regnum coelorum (Matth.
V, 3)</hi>. Si est regnum coelorum pauperum, restat ut
infernus sit divitum. Hoc quoque declarat nobis
Evangelium dicens, <hi>Homo quidam erat dives.</hi> Et post
pauca subjungit, <hi>Erat autem et quidam mendicus, Lazarus
nomine, qui jacebat ad januam ejus, ulceribus
plenus,</hi> etc. <hi>Factum est autem ut moreretur mendicus,
et portaretur ab Angelis in sinum Abrahae. Mortuus est
autem et dives, et sepultus est in inferno (Luc. XVI, 19,
etc.)</hi> Non reputet quisquam haec verba esse Augustini:
non sunt hominis, sed Veritatis, quae nec fallere potest,
nec falli. Quisquis ergo vis regnare cum Christo,
elige pauperiem cum ipso, ut requiescas cum Lazaro
mendico. Nemo enim potest gaudere cum saeculo, et
regnare cum Christo. Audi Apostolum dicentem, <hi>Per
multas tribulationes oportet nos intrare in regnum coelorum (Act. XIV, 21)</hi>.
Et juxta Veritatis vocem, primo nos
oportet bibere Domini calicem, ut sic pertingamus ad
regni concessionem <hi>(Matth. XX, 22)</hi>. Qui autem vult
epulari cum divite, praeparat se epulas vermibus gehennae:
in qua pro gaudio momentaneo ardebit perpetuo
cum capite suo diabolo. Infelix commercium, pro
tam brevi gaudio, coelesti privari regno! Felix paupertas,
per quam coelestis acquiritur haereditas! Felix commercium,
pro perituris aeterna recipere: et quod ineffabile
bonum est, cum Christo sine fine regnare! E contrario
ineffabilis miseria, perpetua cum diabolo pati
supplicia.</p>
</div2>

<div2><head>CAPUT VIII. <hi>Epilogus.</hi> </head>
<p>Quapropter, fratres charissimi,
nos illud evangelicum ruminantes, <hi>Quid prodest
homini si universum mundum lucretur, animae
vero suae detrimentum patiatur? Vel quam commutationem
dabit homo pro anima sua (Id. XVI, 26)</hi>?
voluntarie pro Christo nunc ponamus quandoque dimittenda:
ne, quod absit, pro transitoriis amittamus
aeterna. Hauriamus antidotum momentaneae amaritudinis,
ut quandoque percipiamus immensae gaudia
salutis. Sic modo curramus, ut in futuro comprehendamus:
ubi inveniemur, ibi judicabimur. Non perdamus
tempus acceptabile: non enim erit apud inferos
locus poenitentiae. Dum igitur vacat, dum sumus
in via, adversario nostro legi Dei consentiamus. Lex
quippe divina noster ideo dicitur adversarius, quia
nostris carnalibus omnino contradicit voluptatibus.
Adversario itaque nostro, id est, Evangelio, dum rex
exspectat, dum nos adhuc ad pacem invitat, nuntios
mittamus; cum eo pacis foedus ineamus: ut cum venerit
ille magnus paterfamilias, non ut servos inutiles
puniendos, sed ut filios haereditandos inveniat,
secumque introducat ad nuptias, ut de suis beneficiis
sibi perennes reddamus gratias Jesu Christo Domino
nostro, qui cum Patre et Spiritu sancto vivit et regnat
in saecula saeculorum. Amen.
</p>

</div2></body></text>
</TEI>